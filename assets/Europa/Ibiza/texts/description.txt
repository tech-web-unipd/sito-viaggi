Ibiza è l’isola dei mille volti: è l’isola del divertimento e della trasgressione, delle spiagge bianche e del mare cristallino, degli sport acquatici, delle grandi saline e delle valli coperte di mandorli e ulivi. Ibiza è anche un’isola ricca di storia. Crocevia di grandi popoli, tra cui Fenici, Greci, Cartaginesi, Romani e Turchi, è costellata di testimonianze del suo passato. Ne è un esempio l’antica Ciutat D’Eivissa e la sua intatta cinta muraria a picco sul mare che la rende una delle fortezze più affascinanti del Mediterraneo.

I primi viaggiatori ad approdare a Ibiza furono gli hippy negli anni ’60: sono stati loro a conferirle quell’atmosfera di libertà e spensieratezza che ancora si respira.