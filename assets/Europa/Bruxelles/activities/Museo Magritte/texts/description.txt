La collezione del Museo Magritte è un excursus affascinante che vi farà conoscere il pensiero di Magritte, i suoi temi ricorrenti, movimenti e artisti che più lo hanno influenzato e i numerosi campi artistici in cui si è cimentato. In esposizione troverete infatti dipinti, compresi alcuni tra i più famosi, ma anche disegni, sculture, poster pubblicitari, fotografie, film e spartiti musicali. 

Il museo comprende anche la più ampia collezione al mondo di opere del periodo “vache”, importante perché in questo periodo lo stile dell’artista subì una nuova evoluzione. Grazie agli spunti derivati da disegni caricaturali e fumetti tanto amati dalla cultura popolare dell’epoca Magritte si fece più rapido, aggressivo e pungente.