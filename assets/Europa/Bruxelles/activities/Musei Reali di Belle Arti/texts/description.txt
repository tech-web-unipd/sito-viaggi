Dopo Magritte è d’obbligo visitare anche i Musei Reali di Belle Arti di Bruxelles. Infatti, lo spazio dedicato al maestro del surrealismo è una “costola” del Museo di Arte Moderna che negli ultimi anni ha conosciuto un’ulteriore “scissione” con la creazione di un centro espositivo dedicato ad alcuni tra i principali artisti europei a cavallo tra XIX e XX secolo. Tuttavia, il pezzo forte dei musei reali è il Museo di Arte Antica che raccoglie migliaia di opere d’arte dal XV al XVIII secolo.

Non è finita, perché dei musei reali del Belgio fanno parte anche le esposizioni dedicate a Constantin Meunier e Antoine Wiertz, personalità le cui opere hanno segnato in profondità la vita artistica della piccola nazione belga.