Stretta tra Oceano e monti, Città del Capo (Cape Town) è la città più turistica e frizzante del Sudafrica. Fondata nel 1652 dai coloni olandesi, la cosiddetta ‘città madre’ assomiglia a un caotico agglomerato di grattacieli e township (bidonville), dove nascono le tendenze. Pur essendo più sicura rispetto ad altre città africane, a Città del Capo le zone turistiche si alternano a quartieri off limits. Per andare sul sicuro si può partire dal Waterfront, ex porto abbandonato che oggi pullula di ristoranti, musei e centri commerciali. Da qui la vista sulla sua montagna iconica, Table Mountain, è particolarmente suggestiva. Dalla sua cima, nelle giornate limpide, si gode una vista assolutamente magnifica. Imperdibile è poi la visita ai Kirtenbosch Botanic Gardens sul lato orientale della montagna, dedicati quasi esclusivamente alla flora autoctona della regione. E poi ancora, a poca distanza dal Table Mountain, magnifici vigneti, itinerari di trekking particolarmente suggestivi e spiagge spettacolari. 