<p>Il Parco Nazionale dell’isola <strong>Rubondo</strong> è una meta ideale per coloro che desiderano vivere esperienze speciali in un ambiente selvaggio poco frequentato.</p>

<p>Si tratta di un parco molto piccolo che, oltre a comprendere la stessa Rubondo, si estende sopra una serie di altre isolette per una superficie totale di 457 <abbr title="Chilometri quadrati">kmq</abbr> ed è l’unico parco dell’Africa situato su un’isola. Negli anni ’60 e ‘70, per contrastare il bracconaggio, sono stati introdotti con successo dei mammiferi di grandi dimensioni come:<ul><li>rinoceronti (purtroppo poi catturati dai bracconieri)</li><li>elefanti</li><li>giraffe</li><li>roani</li><li>scimpanzé</li></ul> In particolare questi ultimi si sono ben ambientati e abituati alla presenza umana tanto da poterli avvicinare.</p>

<p>L’80% della superficie dell’isola è rivestita da una fitta foresta tropicale, un vero paradiso per molte specie di animali. Inoltre Rubondo è un’importante area di riproduzione sia per gli uccelli migratori sia per i pesci, in particolare il Tilapia e il persico del Nilo, in quanto l’isola è stata a lungo l’unica zona protetta del lago.</p>

<p>Rubondo è l’ideale per gli appassionati del <span lang="en">birdwatching</span>: offre una delle più alte varietà e concentrazioni di uccelli in Tanzania, tanto da essere chiamata <em>“l’isola degli uccelli”</em>: ve ne sono più di 200 specie, tra cui una grande varietà di uccelli acquatici e di uccelli migratori. E solo a Rubondo si possono avvistare i pappagalli cinerini.</p>

<p>Nel parco si trovano molti animali:<ul><li>vari tipi di antilopi, come per esempio, l’antilope anfibia sitatunga che sta per lo più semisommersa negli stagni</li><li>ippopotami</li><li>coccodrilli</li><li>manguste</li><li>genette tigrine</li><li>lontre dal collo macchiato</li><li>scimmie</li><li>pitoni</li><li>cinghiali</li><li>colorate lucertole agama</li><li>aquile pescatrici</li><li>il falco grigio</li><li>l’uccellino tessitore di Pelzeln</li><li>elefanti</li><li>giraffe</li><li>roani</li><li>scimpanzé</li></ul></p>