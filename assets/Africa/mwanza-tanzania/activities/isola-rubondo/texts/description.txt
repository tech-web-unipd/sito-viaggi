Il Parco Nazionale dell’isola Rubondo è una meta ideale per coloro che desiderano vivere esperienze speciali in un ambiente selvaggio poco frequentato. 

Si tratta di un parco molto piccolo che, oltre a comprendere la stessa Rubondo, si estende sopra una serie di altre isolette per una superficie totale di 457 kmq ed è l’unico parco dell’Africa situato su un’isola. Negli anni ’60 e ‘70, per contrastare il bracconaggio, sono stati introdotti con successo dei mammiferi di grandi dimensioni come rinoceronti (purtroppo poi catturati dai bracconieri), elefanti, giraffe, roani e scimpanzé. In particolare questi ultimi si sono ben ambientati e abituati alla presenza umana tanto da poterli avvicinare. 

L’80% della superficie dell’isola è rivestita da una fitta foresta tropicale, un vero paradiso per molte specie di animali. Inoltre Rubondo è un’importante area di riproduzione sia per gli uccelli migratori sia per i pesci, in particolare il Tilapia e il persico del Nilo, in quanto l’isola è stata a lungo l’unica zona protetta del lago.

Rubondo è l’ideale per gli appassionati del birdwatching: offre una delle più alte varietà e concentrazioni di uccelli in Tanzania, tanto da essere chiamata “l’isola degli uccelli”: ve ne sono più di 200 specie, tra cui una grande varietà di uccelli acquatici e di uccelli migratori. E solo a Rubondo si possono avvistare i pappagalli cinerini.

Nel parco si trovano molti animali: vari tipi di antilopi, come per esempio, l’antilope anfibia sitatunga che sta per lo più semisommersa negli stagni, ippopotami, coccodrilli, manguste, genette tigrine, lontre dal collo macchiato, scimmie, pitoni, cinghiali, colorate lucertole agama, aquile pescatrici, il falco grigio, l’uccellino tessitore di Pelzeln e poi elefanti, giraffe, roani e scimpanzé.