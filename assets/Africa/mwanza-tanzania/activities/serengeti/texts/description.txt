Preparatevi per vivere un documentario, il Serengeti è quello che corrisponde esattamente al nostro immaginario di Savana.

Cosa vedremo? Tra i paesaggi sicuramente i suoi alberi di acacia, con i leoni che riposano sui rami, ed i Kopje (rocce arrotondate dove gli animali solitamente vanno a sonnecchiare e riscaldarsi).

Siamo all'interno di un Patrimonio dell’Umanità dall’Unesco e dal 1981 è considerato l’ottava meraviglia del mondo.
Anche qui incroceremo gli gnu a cui si uniscono centinaia di migliaia di zebre e gazzelle di Thomson alla ricerca di nuovi pascoli.
Ma non ci accontenteremo, poichè gli altri protagonisti della giornata saranno grandi branchi di bufali, piccoli gruppi di elefanti e giraffe, varie migliaia di antilopi, impala e gazzelle di Grant.

E non dimentichiamoci dei predatori: i leoni festeggiano coi loro cuccioli l’abbondanza delle prede e i leopardi solitari si riposano sui rami delle acacie lungo il fiume Seronera, mentre numerosi ghepardi vanno alla ricerca di cibo nelle piane a Sudest del parco. Si possono incontrare tutte e tre le specie di sciacalli (caso quasi unico), le iene maculate, e numerosi altri piccoli e timidi predatori, a partire dalla iena insettivora chiamata dagli afrikaans “lupo di terra” fino al bellissimo gatto selvatico.
Infine si possono osservare anche ippopotami, coccodrilli, facoceri e diverse specie di uccelli.

Sarà una giornata pazzesca, accompagnata da un forte senso di libertà offerto dalla visione spettacolare della pianura che si estende dorata oltre l’orizzonte.